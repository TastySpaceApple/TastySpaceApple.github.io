<html>
<head>
<meta charset="utf-8">
<meta name="viewport" content="width=device-width, initial-scale=1.0">
</head>
<style>html,body{margin:0; padding:0;} header, body, pre {font-family:sans-serif;} pre{white-space:pre-wrap; padding:5%;} .user-info img{border-radius:50%; height:2.3em; vertical-align:middle;}
header{ box-shadow:0px 1px 2px rgba(0,0,0,0.4); line-height:2.8em; box-sizing:border-box; background-color:#f2f2f2f2; padding:0 .3em; width:100%; height:3em;  } .title { display:inline-block; float:right; margin:0; padding-right:.5em; font-style:italic;}</style>
<body><header>
<span class="user-info" style="float:left;">
<img src="profile.jpg" />&nbsp;
תפוחלל
</span>
<span class="title">אור בחדר השינה</span>
</header>
<pre dir="rtl">
"שלום?", הוא אמר בקול.

"שלום", היא ענתה בלחישה מלאת אוויר שמילאה את החלל בהד.

"אנחנו מכירים?", הוא שאל.

"אני לא יודעת", היא ענתה באותו קול אֶתֶרִי.

"אני מקווה שאני לא משתגע", הוא אמר לה. אבל בעצם לעצמו. ממיטתו, ישוב עם הכרית מאחורי גבו, הוא קיבע את עיניו בדמות הישובה על הרצפה, מקווה שהבהייה תגרום לדמות להשתנות ולחשוף עוד מידע על עצמה.

"אני לא חושבת שזה משנה", ענתה הדמות. היא הייתה לבנה לחלוטין, לבושה בבגדים לבנים, ובחדר החשוך היה ניתן לראות בבירור שהיא זוהרת, כך שלא היה ניתן להכריע באופן חד משמעי איפה נגמרים קווי המיתאר שלה. היא נשמעה צעירה. אולי בת 20, כמוהו. שיערה הלבן גלש בעדינות על כתפיה, אבל לא נח עליהם, כאילו ריחף מעט כדי לא להכביד עליהן. היא ישבה ברגליים משולבות על רצפת הפרקט.

"אני לא יודע מה את רוצה שאני אעשה. אבל כבר החלטתי שאני לא הולך לעשות כלום. אין שום משמעות למה שאני עושה. אז אם את הזייה שרוצה לגרום לי לצאת למסע הרג רצחני, שתדעי שאין לי כוח לקום. זה לא שאכפת לי להרוג מישהו כרגע, במצב הנוכחי זה לא יגרום לי לרגש כזה או אחר, אבל אני לא רואה סיבה", הוא הסביר בשקט וברציונלית לדמות שעל הרצפה לרגלי המיטה, מעבר לקצה המזרון. למרות שלא הייתה קרובה, הוא לא הרים את הקול. הוא הניח שהיא תשמע אותו בכל מקרה, ובטח אם מדובר ברוח או בהזיה, היא לא מוגבלת לכוחות הפיזיקה ולספיגת גלי הקול על ידי האוויר.

הדמות לא ענתה. היא רק הסתכלה על פיסת רצפה מולה בראש מורכן. היא הושיטה את האצבע שלה וסימנה קו על הרצפה, שהתחיל רחוק ממנה והסתיים בנקודה בדיוק בין שתי הברכיים שלה. לאחר מכן היא ציירה קו זיגזג שהתחיל רחוק ממנה ומעט לכיוון צד ימין של גופה, וחתך את הקו האמצעי שציירה קודם בארבע נקודות, עד שהסתיים ליד הברך השמאלית שלה.

"אני רוצה שתהרגי אותי.", הוא אמר, בניסיון לנצל את מה שהוא תפס כרוח בעלת יכולות על-טבעיות.

היא הרימה את ראשה והביטה ישירות לתוך עיניו, "אני יודעת", היא אמרה כשבעיניה מבט של צער ובקשת מחילה, "אני לא יכולה". היא הרכינה שוב את ראשה.

"אז בשביל מה באת?", קולו רעד מעט, מעט מעצבים על שבאה להפריע לו ולא הביאה שום דבר מועיל בתמורה, ומעט מהעצב שנוצר כשחילחלה אליו ההבנה שהבקשה הראשונה שביקש מהאישה הראשונה שנכנסה אליו לחדר מזה שבוע זה למות.

לא היה לה מה לענות.

"אני חוזר לישון", הוא ענה.
</pre>
</body>
</html>