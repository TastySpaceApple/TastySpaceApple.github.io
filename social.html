<html>
<head>
<meta charset="utf-8">
<meta name="viewport" content="width=device-width, initial-scale=1.0">
</head>
<style>html,body{margin:0; padding:0;} header, body, pre {font-family:sans-serif;} pre{white-space:pre-wrap; padding:5%;} .user-info img{border-radius:50%; height:2.3em; vertical-align:middle;}
header{ box-shadow:0px 1px 2px rgba(0,0,0,0.4); line-height:2.8em; box-sizing:border-box; background-color:#f2f2f2f2; padding:0 .3em; width:100%; height:3em;  } .title { display:inline-block; float:right; margin:0; padding-right:.5em; font-style:italic;}</style>
<body><header>
<span class="user-info" style="float:left;">
<img src="profile.jpg" />&nbsp;
תפוחלל
</span>
<span class="title">ים שיבולים</span>
</header>
<pre dir="rtl">אנחנו משתמשים ברשתות החברתיות הרבה. המון אפילו. לרובנו אין שעה ביום בה לא נכנסנו פעם אחת אם לא כמה פעמים לראות מה קרה לחברים שלנו, ומה החברים שלנו הגיבו לנו. כתוצאה מכך, החברה מעולם לא הייתה בקונפליקט חזק יותר עם האינדיבידואל. עבור אנשי העידנים הקודמים, החברה הייתה עניין נוכח כרעיון, סיפורים ורכילות מזדמנים, אבל עבורנו החברה הולכת איתנו בכיס כל הזמן ואנחנו מחוברים אליה בווריד. רבות נאמר על כך ששימוש ברשת החברתית היא ממכרת, ושווה גם להרחיב על למה ההתמכרות הזאת גורמת. 

ההשתתפות ברשתות חברתיות דרך מכשיר שזמין אצלנו כל הזמן משנה את החשיבה שלנו בכמה דרכים: על ידי עיצוב מתמיד ועמוק של מערך ההתנהגות המקובלת (מה שאנחנו תופסים כנורמות החברתיות), בשינוי הדרך בה אנחנו חווים את הסביבה לחווייה דרך פרוקסי, ובהבניית הערך העצמי על תמיכה חיצונית במקום פנימית. 

מבחינת עיצוב ההתנהגות, מובן לומר כי בני אדם הם סוציאליים, ושלכן לעתים קרובות אנו מסתמכים על סימנים מאנשים אחרים כדי להתאים את ההתנהגות שלנו. למעשה, אחת מהסיבות שהמוח האנושי התפתח למימדים שלו היא הצורך בסוציאליזציה עם בני אדם אחרים. אנחנו יודעים לקחת את הרמזים הדקים ביותר בהבעות הפנים ולהסיק מהם מה האדם מולנו חושב על מה שאמרנו או עשינו. זה מנגנון הגיוני, כיוון שלבסוף כנראה נצטרך אנשים אחרים כדי לשרוד, אז אנחנו צריכים להיות טובים בלהסתדר איתם. הצורך החזק בלהתאים את עצמו לחברה תמיד היה קיים, אך בעידן הנוכחי יש בידינו יכולות סיקור וניתוח מיידיות כמעט עבור כל דבר, וכך התפיסה שלנו של מערכת הנורמות החברתיות נעשתה מוחשית, רחבה יותר יותר וחזקה יותר.

יש לנו היום כלי שיכול, לכל דבר שאנו עושים, לקבל מדד בזמן אמת כמה הוא נכון סוציאלית וטוב חברתית. אנחנו יכולים לצלם כל יציאה לטבע שאנחנו עושים, כל ארוחה שאנחנו אוכלים, כל בילוי עם החברים, ולקבל מישוב ממאות חברים – והמוח כמהה למישוב הזה. הלבבות, האגודלים, או הפרצופים המחייכים מייצרים חיזוק עבורנו שוב שאנו עושים משהו נכון והיעדרם הוא בגדר עונש במובן התנהגותי. אנחנו בונים, תת מודעתית, מערכת של עשה ואל-תעשה המבוססת על אילו תמונות קיבלו יותר אהבה, ועל אילו סטטוסים היו יותר תגובות. לעתים קרובות אנחנו יודעים מה נכון לשלוח, מה יקבל יותר אהבה מצד חברי הרשת, ולעתים אנחנו יכולים להיות מופתעים מהתוצאות של הסקר המהיר ונשנה את ההתנהגות שלנו בהתאם. חשיבה שמאמינה בחוזק האינדיבדואל הייתה יכול לטעון שההתנהגות המשתנה כאן היא רק מה האדם מעלה לרשת, ולא איך הוא חי את חייו, אבל אנו יודעים שבהיקף של השימוש ברשת החברתית לא ניתן באמת לנהל חיים מסוימים במציאות ולסנן אותם למשהו אחר ברשת.

נסו לחשוב: האם שיניתם דברים קטנים כמו המוזיקה ששמעתם או מקום שאתם נוהגים ללכת אליו לפי תגובות שקיבלתם ברשת החברתית? 

החוויה שלנו של הסביבה גם היא השתנתה. כשאנחנו הולכים בעולם אנחנו קולטים את הסביבה דרך החושים, מה שאנחנו רואים, שומעים או חשים מייצר אצלנו רגשות שהן החוויה הראשונית שלנו של המתרחש סביבנו – צפירה חזקה של מכונית עשויה להבהיל אותנו, ריח מסוים ישמח אותנו, שלט רחוב מסוים יכול להצחיק אותנו – אך ההימצאות של הרשת החברתית הוסיפה לאחרונה שכבה נוספת עבור כמעט כל דבר. הצילום הבלתי פוסק וההעלאה של כל דבר שאנחנו רואים, מייצרים מעגל תגמול רגשי נוסף לחוויית הסביבה שלנו. אנחנו מעלים את התמונה של השלט ברחוב, אנשים ברשת החברתית עושים לו לייק, ואת התגמול הרגשי אנחנו מקבלים מהלייק שלהם. כך למעשה רכיב מרכזי של עיבוד הרגשות שלנו כלפי הסביבה נעשה על ידי אנשים אחרים ברשת החברתית. החוויה שלנו של נוף מסוים כיפה היא בנוסף גם חוויה לא ישירה שנובעת ממה יגידו עליו ברשת ואז כמה אנשים אחרים אהבו אותו ברשת.

לא רק הסביבה החיצונית אלא גם הפנימית יכולה להיות מושפעת באותה צורה: אם יש בזרם המחשבות או ברפלקציה שאנו עושים על היום שחלף מחשבה שנראית לנו מעניינת, אז גם אותה נשקול לצמצם לגודל של סטטוס ולחוות אותה מחדש דרך תגובות הקהל שלנו ברשת החברתית. 

נסו לחשוב: מתי בפעם האחרונה חוויתם משהו מעניין, גם אם לא בצורה יוצאת דופן, ושמרתם אותו לעצמכם?

הערך העצמי שלנו היום גם הוא נתמך יותר על תגובות הרשת החברתית. הערך העצמי הוא הדרך שבה אנחנו תופסים את עצמנו בעולם, וערך עצמי חיובי הוא רכיב חיוני לחיי אדם. מדובר לפעמים במאבק כי לא לכולנו קל לשפוט את עצמנו לטובה, אך גם פה נכנסת הרשת החברתית וממלאת את התפקיד. אם נרגיש חשש לגבי המראה שלנו, אנחנו יכולים לצלם סלפי לרשת ונשתמש בתגובות שנקבל כאישור לכך שאנחנו יפים, אם נרצה להרגיש טוב לגבי העבודה שלנו, כתיבה על מה שאנחנו עושים יכולה לספק זריקת עידוד. כאן הסיכון הוא שהדרך היחידה בה נדע להתמודד עם ירידה היא רק דרך הישענות על הרשת החברתית, במקום גזע חזק של הגדרה עצמית ברורה. אנחנו שיבולים שישר נשענים על אלה שסביבנו מכול משב רוח קל כדי שיחזיקו אותנו ישרים.

בשלושת ההיבטים של החוויה האנושית שהצגתי פה, הרשת החברתית (ולמעשה החברה) חודרת לתוך החשיבה היומיומית של האינדיבידואל, ובכולם הוצאתה משם תייצר קושי עצום. ההתמכרות אם כן היא התמכרות של החשיבה באותה מידה שהיא התמכרות כימית.
</pre>
</body>
</html>