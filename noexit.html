<html>
<head>
<title>TastySpaceApple - On Writing</title>
<meta charset="utf-8">
<meta name="viewport" content="width=device-width, initial-scale=1.0">
</head>
<style type="text/css">
html,body{margin:0; padding:0;}
header, body, pre {font-family:sans-serif;} 
pre{white-space:pre-wrap; padding:5%; line-height: 200%;}
.user-info img{border-radius:50%; height:2.3em; vertical-align:middle;}
header{ box-shadow:0px 1px 2px rgba(0,0,0,0.4); line-height:2.8em; box-sizing:border-box; background-color:#f2f2f2f2; padding:0 .3em; width:100%; height:3em;  } 
.title { display:inline-block; float:right; margin:0; padding-right:.5em; font-style:italic;}
</style>
<body><header>
<span class="user-info" style="float:left;">
<img src="profile.jpg" />&nbsp;
תפוחלל
</span>
<span class="title">על הקרב בין אותנטיות של הסובייקט לסביבה</span>
</header>
<pre dir="ltr">
הומניסטים יגידו "היה נאמן לעצמך" והתגבר על גורמים חיצוניים, אבל אני אומר ש"עצמך" הוא בעצמו ערימה של השפעות חיצוניות. "עצמך" הוא דינמי ומשתנה ולכן הוא לא יכול להיות עמוד תווך עליו אנשים יכולים לבסס את המעשים שלהם. אפילו אוסיף שה"עצמי" הוא הגורם המרכזי לצער בחיים, הרבה מעבר לתכתיבים החיצוניים – שהם, כפי שאסביר, ניטרליים באופיים.

נתחיל מדבר פשוט, דמיינו שאתם הולכים ברחוב, ואתם רואים בן אדם שהיה פעם יקר לכם. מישהו שרק קווי דמותו מעוררים בכם געגועים למשהו שהיה (או בסוף לא היה), ואתם מתמלאים בעצב ובמחשבות. בניסוי המחשבתי הזה, אתם רואים שאותו אדם מסתובב ואתם מגלים שהוא אינו מי שחשבתם אלא זר מוחלט. מה, במקרה הזה, גרם לכם לצער? האם זה "האחר" של סארטר? למרות שאפשר לטעון כך, יותר הגיוני יהיה להסיק שהאשם במקרה הזה הוא התפיסה הלא נכונה שלכם של המציאות. אם הייתם תופסים את המציאות כמו שהיא – כלומר, זר עובר ברחוב – לא הייתה סיבה לצער. 

נמשיך למשהו יותר מהותי. אדם מסתובב בעולם והוא רוצה להיות רוטשילד. המחלה של העידן הפוסט מודרני היא לרצות כל הזמן עוד: לקנות עוד, לצרוך עוד, לקנות דירה טובה יותר, אוטו טוב יותר, שיהיו לך ילדים מוצלחים יותר, ציונים טובים יותר, בעל או אישה טובים יותר, סקס טוב יותר. אבל לא כל אדם הוא רוטשילד, זה גם לא מתאפשר בשיטתה המוניטרית הנוכחית שכל אחד יהיה רוטשילד, כמות נכבדת של אנשים צריכים להיות משרתיו כדי שהוא יוכל להיות עשיר. כשאמרתי שזוהי מחלה של העידן החדש גם חשפתי למעשה, שאיני חושב שזו חוויה הקשורה לאותנטיות של האדם. אדם נולד, והחברה נוטעת בו את הרצון הבלתי שובע הזה שמניע אותו כל חייו. האדם מקשיב לרצון הזה, כפי שמבקשת הגישה האינדבידואליסטית (וגם הגישה האגואיסטית), והרצון הזה מניע את חייו לרוץ במרוץ העכברושים. הוא נלחם בתכתיבי הסביבה, תקרות הזכוכית, באנשים אחרים ולפעמים בחוקי החברה כדי להיות נאמן לרצון הזה שלו "לכבוש את העולם". סארטר היה בוודאי מרוצה מכך בעולם של אובייקטים כשהאדם הוא הסובייקט שצריך "להגשים את עצמו". הרחבתי את הדוגמה ממשהו רגעי למשהו שמתרחש על פני כל חייו של האדם, וכדי להמשיך בהקבלה אתייחס גם למציאות כמציאות שנפרסת על אורך זמן. המציאות היא שהאדם אינו רוטשילד. הוא לעולם לא הגיע או יגיע לגדולה האמיתית אליה ירצה להגיע. אותו אדם, שהוא גם כולנו, אילו היה תופס את המציאות כפי שהיא, והיה יודע בעצמו למה יגיע בחייו – שהוא לא יעלה לעולם מעל לדרגת פקידות או אקדמיה מסוימת – לא היה לו צער ואכזבה מתמשכת מכך שאינו מצליח להגיע מעבר לכך. אם הוא היה יודע שחייו הם חיי פקיד זוטר בבנק, ואינם יגיעו בשום שלב לחיי סופר דגול, אולי היה מפסיק לכתוב. היה מפסיק, כל השנים האלה, לדקור את עצמו ולשפוך שוב ושוב את דם ליבו על הדף האילם. היה טוב לו אם היה תופס את המציאות כפי שהיא – שהוא אדם החי את חייו כפקיד 66 שנה, יש לו אישה ושני ילדים ודירה ממוצעת במיקום סביר – לא הייתה לו סיבה לצער. 

אבל אנחנו בחיינו לא יודעים מהן גורלנו עד שלא נשמנו את נשימתנו האחרונה. זאת הצרה. העינוי האישי הוא הפער בין איך שאנחנו תופסים את חיינו, מה היינו רוצים מהם, לבין מציאות חיינו.
 
כל אחד צריך ליצוק משמעות לחייו, כדברי האקזיסטנציאליסטיים, אבל האם לא היה טוב יותר אם המשמעות שיצוק תתאם בדיוק את מה שקורה בחייו גם ככה?

ניתן לחזות במצבים כאלה. קבצן, שחושב שכל חייב יהיה קבצן, אינו חוסך כסף ואינו קונה בו בחוכמה מתוך האמונה שמה שלא ייעשה עדיין יישאר קבצן, מחשבתו אמונתו תואמת את חייו. אפשר לקרוא לזאת גם נבואה שמגשימה את עצמה. אמונתו שיישאר קבצן משאירה אותו ככזה. אם יאמין שיהיה משהו מעבר, לדוגמה פקיד בבנק, ויעבוד לקראת חלום זה – ישקיע כספו בחליפה, יילך לראיון עבודה, יש סיכוי שזה יישתנה.יש גם סיכוי שלא. אם לא, אז האמונה בשינוי תגרום לו אכזבה מהקיום שלו. הוא מדמה עצמו לפקיד בנק, אבל מציאותו היא של קבצן רחוב. לא היה לו כאב קיומי אם היה יודע שלעולם לא יהיה יותר מקבצן, ובאידיאל הוא יכול היה לקבל את המצב.

כאב קיומי נגרם כאשר הדבר לו האדם נותן משמעות ממנה הוא שואב מטרה, אינה בהישג ידו, ואינה תואמת את מציאות חייו. אדם שמטרתו היא שהרחובות יהיו מצופים זהב, יכול לבכות בכל פסיעה שייקח ברחובות הבטון. זה שרוצה בנשמתו להיות זמר אבל קולו דומה לעורב, יתהפך בלילות אחרי כל אודישן שייכשל בו. זה שרוצה להיות יזם, רעיונותיו גאוניים, אבל אף אחד לא מוכן להשקיע בהם, יהיה לנצח חסר. וזאת לא בגלל שהחברה פוגעת במאווי ליבם של אותם אינדיבדואלים. מאווי ליבם פוגעים בהם. עליהם לשנותם.

בפסיכופתולגיה נדונה באריכות השאלה מתי המחשבות והאישיות של האדם מהווים בעיה נפשית. הפסיכיאטרים יגדירו בוודאי את האדם שזקוק לרחובות מצופי זהב חולה, ואת השניים האחרים כנורמטיבים. יש היעבירו את הקו המפריד כך: אם מחשבותיו של אדם מפריעים לו ביום-יום, נחשיב אותן כהפרעה. וכי למה לא? אם אדם סובל יום יום מרחובות הבטון, ואנחנו יכולים להקל עליו בשיחות פסיכותרפיות שיובילו אותו לקבל את המציאות הזאת, עלינו לעשות זאת. למה שלא נדרוש את אותו היגיון גם עבור היזם שמבזבז את חייו על פגישות על גבי פגישות עד שהוא מגיע למיטתו מותש מיום מייאש?

כמו הדמויות של סארטר הנעולות בחדר, אנחנו כלואים בתוך המציאות של חיינו. כדי להקל על העינוי שלנו, עלינו לקבל את כל מה שקורה כניטרלי. עלינו להימנע מלשאוף או מלהתאכזב. המציאות קורית, והיא תמשיך לקרות, בלי כל התייחסות אלינו ולרצונות שלנו, עד שנמות.
</pre>
</body>
</html>